---
layout: post
status: publish
comments: true
published: true
title: Jak jsou na tom vývojáři s Gitem?
date: '2018-04-29 00:00:00 +0200'
excerpt: Jak dopadl dotazník o znalostech a problémech při použití gitu, který jsem před časem vypustil do komunity? Čtěte dál a dozvíte se to.   
---

Před přibližně měsícem jsem mezi vývojáře vypustil dotazník. Jeho cílem bylo zjistit s jakými problémy se setkávají při práci s gitem. Dnes vám přináším komentované výsledky. 

Než se dostaneme k samotným výsledkům, tak bych chtěl poděkovat všem, kdo dotazník šířili mezi kamarády a mimo mojí sociální bublinu. Bez nich by data nebyla moc vypovídající.  

# Nepoužívat git je výjimka

Nakonec se sešlo 293 odpovědí, tedy poměrně slušný vzorek na to, aby se z něho dalo něco usuzovat. 

Dotazník jsem se pokusil rozšířit i mimo svou vývojářskou bublinu, ale najít někoho, kdo by aspoň tušil co git je a přitom ho nepoužíval byl neřešitelný problém. Čekal jsem nějaké uživatele SVN atp., ale bohužel se mi žádného nepodařilo ulovit. 

Devět odpovědí v sekci "Git nepoužívám" bohužel není schopno přinést nějaké relevantní výsledky toho, proč lidí git nepoužívají. Nicméně polovina z nich odpověděla, že by se git chtěla naučit. 

Zbylých 284 odpovědí od uživatelů, kteří git používají však přináší o poznání zajímavější informace. 

# Spousta pokročilých

V dotazníku jsem schválně zvolil rozdělení na začátečníky, pokročilé a experty. Cílem bylo zjistit, jak sami sebe uživatelé vnímají. 

Celkem se sešlo: 28 expertů, 186 pokročilých a 70 začátečníků. 

Tady mě čekalo první překvapení. Ze zkušenosti mám pocit, že spousta vývojářů trpí "imposter" syndromem. Tedy pocitem, že "vlastně skoro nic neumí". Ještě před rozesláním jsem si udělal takový přehled toho, jak bych se zařadil já:

* *Začátečník:* umím add, commit, push, pull. Často se mi stává, že se něco stane a já nevím jak se vrátit do předchozího stavu. 
* *Pokročilý:* jsem úplně komfortní ve výše zmíněném, denně několikrát rebasuju, umím si přihodit repa ostatních kolegů a cherry pickovat si změny od nich. V pohodě dokážu řešit složitější merge konflikty při rebasu. 
* *Expert:* výše zmíněné a navíc chápu `reflog` a `rebase --onto`, píšu skripty, které používají git, umím se vyznat v různých zápisech `~`, `^`, `...`, atp. Chápu, proč mi vznikl který merge konflikt. 

Zaskočilo mě množství lidí, kteří se považují za pokročilé a přitom třeba neumí použít rebase nebo cherry pick. To prosím neberte jako výtku. Je to naopak upozornění pro mě, abych si upravil očekávání - proto to nakonec celé dělám. 


