---
layout: post
status: publish
comments: true
published: true
title: Rok 2016 
date: '2016-12-20 00:00:00 +0200'
excerpt: Rok 2016 pro mě byl rokem změn a jeho konec je ideální příležitost udělat nějakou bilanci.   
---

Začátek roku 2016 se pro mne nesl ve znamení rozhodnutí přestat po skoro osmi letech pracovat pro w3w. Nebylo to snadné rozhodnutí. Osm let je dlouhá doba a člověk si zvykne. A to je ten kámen úrazu. Zvykl jsem si na to, že o projektu už všechno vím. Zvykl jsem si, že se skoro každý problém, na který narazím už jsem někdy viděl. Zvykl jsem si na to, že znám kolegy v týmu a vím co od nich čekat. Zvykl jsem si na to, že se projekt s historií prostě nedá za víkend přepsat na poslední nový framework. A to byl problém. Vývojář se musí neustále posouvat, vzdělávat a získávat nové zkušenosti. Takže nastal čas vystoupit z komfortní zóny. Dotahnul jsem rozdělané věci a od března jsem měl volno. 

Chtěl bych tady poděkovat všem z [w3w](http://w3w.cz) za to, že jsem s nimi mohl pracovat a že mi pomohli stát se lepším vývojářem. Speciálně díky Ondrovi a Michalovi za to, jaký mají přístup jak k vývojářům. A taky za to, že mi ukázali, že člověk nemusí být v Googlu nebo Facebooku aby mohl být hrdý na to kde pracuje. 
 
Březen - měsíc na Kanárech! Stala se z toho už taková hezká tradice. Každý rok odjedeme s Lenkou v době, když je v Praze nejošklivěji za teplem na jih. Díky Ondro, Kačko, Ondro, Renčo, Tome, Kláro a Lenko za skvěle strávený měsíc. Byla to jízda - speciálně když jsme zrovna jeli na výlet v pěti ve Fiatu Panda! To auto má objem (a výkon) asi jako moped.  

Když už jsem byl v tom dělání velkých rozhodnutí, tak jsem se pustil i do dalších. Takže jsem Lenku pořádal o ruku a ona kupodivu i přes všechny moje vady souhlasila :) 
  
Na Kanárech jsem měl dost času víc přemýšlet o tom co chci dělat. Došel jsem k tomu, že byla chyba po návratu z Anglie rovnou nastoupit zpátky do práce a nedat si chvíli oddech. Takže jsem se rozhodl, že si udělám tříměsíční prázdniny. Tedy ne volno, ale prázdniny (od slova prázdno). Vyprázdnil jsem si plány do budoucna, vyprázdnil jsem si věci v todo a dělal jsem 3 měsíce jen ty věci, na které jsem měl momentálně náladu. Plány na to, co budu po těch třech měsících dělat jsem úplně vytěsnil. Když jsem neměl ten den náladu, tak jsem odpoledne proležel na gauči, popíjel čaj a přemýšlel. Když bylo venku krásně, tak jsem za kamarády na pivo na druhé straně Prahy vyrazil pěšky. Vůbec jsem hodně chodil. Třeba jsem šel 10km z Bohnic na Symfony meetup do CDN77. Tipuju, že jsem nachodil určitě přes 500km. 

Volný čas jsem taky využil na potkávání s lidmi. Typicky jsem je taky ukecal, že si nepůjdeme "někam sednout", ale půjdeme se "někam projít". Na povídání za chůze je něco zvláštního. Přijde mi, že se během něj člověk dostane k mnohem hlubším tématům a druhého lépe pozná. Často jsme mluvili o tom, co děláme, jaké máme plány, co je pro nás důležité a co chceme dokázat. Těch setkání bylo tolik, že za ně poděkuji všem naráz. Díky vám všem! Bez vás by bylo mnohem těžší si utřídit priority a myšlenky. 
